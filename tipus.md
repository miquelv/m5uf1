Un **llenguatge de programació** és un llenguatge que permet establir una
comunicació entre l’home i la màquina. El llenguatge de programació
identificarà el codi font, que el programador desenvoluparà per indicar a la
màquina, una vegada aquest codi s’hagi convertit en codi executable, quins
passos ha de donar.

Els diferents tipus de llenguatges són:
* __Llenguatge de primera generació o llenguatge màquina__.
És el primer tipus de llenguatge que es va desenvolupar i l'únic que l'ordinador entén directament.

* __Llenguatges de segona generació o llenguatges d’assemblador__. Es tracta del primer llenguatge de
programació que utilitza codis mnemotècnics per indicar a la màquina les
operacions que ha de dur a terme. Aquestes operacions, molt bàsiques, han
estat dissenyades a partir de la coneixença de l’estructura interna de la pròpia
màquina. En general s’utilitza aquest tipus de llenguatges per programar controladors
(drivers) o aplicacions de temps real, ja que requereix un ús molt eficient de la
velocitat i de la memòria.

* __Llenguatges de tercera generació o llenguatges d’alt nivell__. Aquests llenguatges, més
evolucionats, utilitzen paraules i frases relativament fàcils d’entendre i
proporcionen també facilitats per expressar alteracions del flux de control
d’una forma bastant senzilla i intuïtiva.

* __Llenguatges de quarta generació o llenguatges de propòsit específic__. Aporten un nivell molt alt d’abstracció en la programació, permetent
desenvolupar aplicacions sofisticades en un espai curt de temps, molt inferior
al necessari per als llenguatges de 3a generació.

* __Llenguatges de cinquena generació__. Són llenguatges específics per al
tractament de problemes relacionats amb la intel·ligència artificial i els
sistemes experts.


__Característiques dels llenguatges de primera i segona generació__:
* Avantatges:
  * Permeten escriure programes molt optimitzats que aprofiten al màxim el
maquinari (hardware) disponible.
  * Permeten al programador especificar exactament quines instruccions vol
que s’executin.
* Inconvenients:
  * Els programes escrits en llenguatges de baix nivell estan completament
lligats al maquinari on s’executaran i no es poden traslladar fàcilment a altres
sistemes amb un maquinari diferent.
  * Cal conèixer a fons l’arquitectura del sistema i del processador per escriure
bons programes.
  * No permeten expressar de forma directa conceptes habituals a nivell d’algorisme.
  * Son difícils de codificar, documentar i mantenir.
  
__Característiques dels llenguatges de tercera, quarta i cinquena generació__:
* Avantatges:
  * El codi dels programes és molt més senzill i comprensible.
  * Són independents del maquinari (no hi fan cap referència). Per aquest motiu
és possible “portar” el programa entre diferents ordinadors / arquitectures
/ sistemes operatius (sempre que en el sistema de destinació existeixi un
compilador per a aquest llenguatge d’alt nivell).
  * És més fàcil i ràpid escriure els programes i més fàcil mantenir-los.
* Inconvenients:
  * La seva execució en un ordinador pot resultar més lenta que el mateix
programa escrit en llenguatge de baix nivell, tot i que això depèn molt de la
qualitat del compilador que faci la traducció.
